# Συχνές ερωτήσεις

## Πρέπει να κάνω ενημέρωση του συστήματος;

**Δεν** συνιστάται να ενημερώσετε το DSi σας, εκτός κι αν γνωρίζετε ότι έχετε αγοράσει DSiWare. Ενώ μπορείτε ακόμα να ακολουθήσετε αυτόν τον οδηγό αν το κάνετε, το μόνο όφελος μιας ενημέρωσης είναι η δυνατότητα πρόσβασης στο Nintendo DSi Shop για να κάνετε ξανά λήψη των ήδη αγορασμένων τίτλων. Όλα τα υπόλοιπα οφέλη, όπως η ενσωμάτωση του Facebook στην εφαρμογή «Nintendo DSi Camera», δεν λειτουργούν πλέον ή δεν είναι αρκετά σημαντικά για να δικαιολογήσουν τα μειονεκτήματα:

- Η εγκατάσταση των ενημερώσεων συστήματος είναι γνωστό ότι, περιστασιακά, καθιστά μη λειτουργικές τις κονσόλες, με την ίδια περίπου συχνότητα που ισχύει και για την εγκατάσταση του Unlaunch
- Δεν είναι πλέον δυνατή η χρήση των παλαιότερων exploit, τα οποία μπορεί να είναι απαραίτητα αν δεν μπορείτε να χρησιμοποιήσετε τα προτεινόμενα exploit
- Μειώνεται η συμβατότητα με τις flashcard, αλλά αυτό το πρόβλημα μπορεί να παρακαμφθεί με την εγκατάσταση του Unlaunch

## Ποιο είναι το καλύτερο exploit;

Το Unlaunch είναι συνολικά το καλύτερο exploit για το DSi, με το μόνο του μειονέκτημα να είναι ότι υπάρχει ένας μικρός κίνδυνος να καταστεί μη λειτουργική η κονσόλα κατά την εγκατάσταση. Σε γενικές γραμμές, προτείνεται η χρήση του Memory Pit για την εγκατάσταση του Unlaunch. Εάν θέλετε να αποφύγετε κάθε κίνδυνο, συνιστάται η χρήση του Flipnote Lenny, καθώς έχει λιγότερα προβλήματα σε σχέση με το Memory Pit, ενώ και η αφαίρεσή του είναι εξίσου ασφαλής και εύκολη. Ακολουθεί μια λίστα με τα πλεονεκτήματα και τα μειονεκτήματα του κάθε exploit:

### Memory Pit

Πλεονεκτήματα:

- Γρήγορο και εύκολο στη χρήση
- Δεν υπάρχει κίνδυνος να προκληθεί βλάβη στην κονσόλα, η κατάργηση της εγκατάστασης γίνεται πολύ απλά με την αφαίρεση της SD ή τη διαγραφή ενός αρχείου
- Συμβατό με όλες τις κονσόλες DSi, εκτός αν δεν λειτουργεί η κάμερα και δεν έχετε ολοκληρώσει τον οδηγό εκμάθησης της κάμερας

Μειονεκτήματα:

- Απαιτεί τη φόρτωση της εφαρμογής «DSi Camera» κάθε φορά που θέλετε να αποκτήσετε πρόσβαση σε εφαρμογές homebrew
- Δεν είναι συμβατό με ορισμένους τίτλους της λειτουργίας DSi και εφαρμογές homebrew, καθώς η WRAM είναι ανοικτή μόνο στον επεξεργαστή ARM7
- Δεν επιτρέπεται η πρόσβαση στο Slot-1 (κασέτα παιχνιδιού DS) από τις εφαρμογές homebrew
- Δεν επιτρέπεται η πρόσβαση στο DSP, με αποτέλεσμα τον χειρότερο ήχο στο GBARunner2
- Δεν είναι δυνατή η προβολή των φωτογραφιών της κάρτας SD από την εφαρμογή «DSi Camera» όσο είναι εγκατεστημένο το Memory Pit, καθώς αυτή είναι η λειτουργία που ενεργοποιεί το exploit
  - Ο μόνος τρόπος για να κάνετε προβολή φωτογραφιών της κάρτας SD όσο είναι εγκατεστημένο το Memory Pit, είναι να εκκινήσετε μια αποτύπωση της ROM της εφαρμογής «DSi Camera» μέσω του **TW**i**L**ight Menu++, ώστε να γίνει εκκίνησή της μέσω του nds-bootstrap (έκδοση 0.61.3 ή νεότερη)

### stylehax

Πλεονεκτήματα:

- Καλύτερη συμβατότητα με τίτλους της λειτουργίας DSi και εφαρμογές homebrew, συγκριτικά με το Memory Pit
- Εύκολο στη χρήση
- Δεν υπάρχει κίνδυνος να προκληθεί βλάβη στην κονσόλα
- Δυνατότητα χρήσης σε κονσόλες όπου δεν λειτουργεί η κάμερα
- Καλύτερος ήχος στο GBARunner2

Μειονεκτήματα:

- Απαιτεί πρόσβαση στο διαδίκτυο
- Απαιτεί τη φόρτωση του DSi Browser κάθε φορά που θέλετε να έχετε πρόσβαση σε εφαρμογές homebrew, ελαφρώς πιο χρονοβόρο από το Memory Pit
- Δεν επιτρέπεται η πρόσβαση στο Slot-1 (κασέτα παιχνιδιού DS) από τις εφαρμογές homebrew

### Flipnote Lenny

Πλεονεκτήματα:

- Καλύτερη συμβατότητα με τίτλους της λειτουργίας DSi και εφαρμογές homebrew, συγκριτικά με το Memory Pit
- Δεν υπάρχει κίνδυνος να προκληθεί βλάβη στην κονσόλα, η κατάργηση της εγκατάστασης γίνεται πολύ απλά με την αφαίρεση της SD ή τη διαγραφή ενός φακέλου
- Δυνατότητα χρήσης σε κονσόλες όπου δεν λειτουργεί η κάμερα
- Καλύτερος ήχος στο GBARunner2

Μειονεκτήματα:

- Απαιτεί τη φόρτωση του Flipnote Studio κάθε φορά που θέλετε να έχετε πρόσβαση σε εφαρμογές homebrew, ελαφρώς πιο χρονοβόρο από το Memory Pit
- Δεν επιτρέπεται η πρόσβαση στο Slot-1 (κασέτα παιχνιδιού DS) από τις εφαρμογές homebrew

### Unlaunch

Πλεονεκτήματα:

- Επιτρέπει τη φόρτωση του homebrew και των DSiWare αμέσως κατά την εκκίνηση του συστήματος, με προαιρετικές συντομεύσεις πλήκτρων
- Πλήρης πρόσβαση στο σύστημα χωρίς κανέναν περιορισμό, καθώς και:
  - Πρόσβαση στο Slot-1, καθιστώντας δυνατή την αποτύπωση κασετών παιχνιδιών και τη φόρτωση μη συμβατών flashcard
  - Καλύτερος ήχος στο GBARunner2
- Αφαιρεί το κλείδωμα περιοχής από κασέτες παιχνιδιών DSi-Enhanced ή που προορίζονται αποκλειστικά για DSi
- Προστασία από τους περισσότερους τρόπους με τους οποίους θα μπορούσε να καταστεί μη λειτουργικό ένα DSi
- Τα παιχνίδια DSi-Enhanced μπορούν να εκτελεστούν σε λειτουργία DSi χωρίς μια ROM «δότη»
- Το παλιό homebrew μπορεί να εκτελεστεί μέσω του nds-bootstrap-hb

Μειονεκτήματα:

- Πολύ μικρός κίνδυνος να καταστεί **μη λειτουργική** η κονσόλα κατά την εγκατάσταση
- Ελαφρώς υψηλότερος κίνδυνος να καταστεί μη λειτουργική η κονσόλα αν αποφασίσετε να [το αφαιρέσετε](uninstalling-unlaunch.html)
- Δεν είναι συμβατό με κονσόλες για προγραμματιστές

## Θα χάσω οποιαδήποτε λειτουργία τροποποιώντας το σύστημά μου;

Εάν εγκαταστήσετε το Unlaunch ή αν χρησιμοποιήσετε το Flipnote Lenny, δεν θα χαθεί κανένος είδους λειτουργικότητα. Εάν χρησιμοποιήσετε το Memory Pit, δεν θα μπορείτε να κάνετε προβολή των φωτογραφιών της κάρτας SD μέσω της DSi Camera, εκτός αν κάνετε εκκίνηση μιας αποτύπωσης της ROM της εφαρμογής «DSi Camera» μέσω του **TW**i**L**ight Menu++, ώστε να γίνει εκκίνησή της μέσω του nds-bootstrap.

- Για να ανακτήσετε τη δυνατότητα προβολής φωτογραφιών από την κάρτα SD σας κατά την εκκίνηση της DSi Camera από το μενού του DSi, εγκαταστήστε το Unlaunch ή χρησιμοποιήστε ένα άλλο exploit και έπειτα, διαγράψτε το αρχείο `pit.bin` του Memory Pit
  - Εάν υπάρχει το `tip.bin` στον ίδιο φάκελο, μετονομάστε το ξανά σε `pit.bin`

## Πώς μπορώ να παίξω αποτυπώσεις των κασετών παιχνιδιών για Nintendo DS;

Η εκτέλεση των αποτυπώσεων κασετών παιχνιδιών στην κονσόλα απαιτεί τη χρήση μιας flashcard ή του nds-bootstrap, το οποίο είναι ένα πρόγραμμα που επιτρέπει την εκτέλεση των παιχνιδιών από την εσωτερική κάρτα SD, κάνοντας ανακατεύθυνση των λειτουργιών ανάγνωσης και εγγραφής του Slot-1.

- Με το TWiLight Menu++, μπορείτε να πλοηγηθείτε στην κάρτα SD σας για να βρείτε και να εκτελέσετε αρχεία ROM μέσω του nds-bootstrap. Τα πλεονεκτήματα του TWiLight Menu++ περιλαμβάνουν ένα μενού για cheat, ρυθμίσεις ανά παιχνίδι και κατάργηση των περιορισμών που φέρουν οι διεργασίες προώθησης (forwarder). Με άλλα λόγια, μπορείτε να αποθέσετε τα αρχεία ROM απευθείας και να παίξετε χωρίς καμία επιπρόσθετη ρύθμιση. Δεν υφίσταται το όριο των 39 τίτλων, δεν απαιτείται ούτε το hiyaCFW ούτε το Unlaunch και δεν υπάρχει κανένας περιορισμός για τον ελεύθερο χώρο που μπορείτε να έχετε στην κάρτα SD
- Οι χρήστες του hiyaCFW μπορούν να δημιουργήσουν forwarder για το μενού του DSi της SDNAND μέσω του οδηγού [Forwarder παιχνιδιών DS](https://wiki.ds-homebrew.com/ds-index/forwarders?tab=tab-dsi-sd-card) στο DS-Homebrew Wiki, αλλά υπάρχουν περιορισμοί. Υπάρχει το αυστηρό όριο των 39 τίτλων και αυτή η μέθοδος είναι λιγότερο βολική από τη χρήση του TWiLight Menu++
  - Εάν δεν διαθέτετε το hiyaCFW και επιθυμείτε να χρησιμοποιήσετε forwarder, μπορείτε να ακολουθήσετε τον [οδηγό εγκατάστασης του hiyaCFW](https://wiki.ds-homebrew.com/hiyacfw/installing) στο DS-Homebrew Wiki

## Πώς μπορώ να ενημερώσω το homebrew;

- **Unlaunch** - Ακολουθήστε τις οδηγίες της σελίδας [Αφαίρεση του Unlaunch](installing-unlaunch.html)
  - **Δεν** χρειάζεται να αφαιρέσετε το Unlaunch πριν το κάνετε αυτό
- **hiyaCFW** - Αντικαταστήστε το `hiya.dsi` στη ρίζα της κάρτας SD με αυτό της [ενημερωμένης έκδοσης](https://github.com/RocketRobz/hiyaCFW/releases)
- **TWiLight Menu++** - Ακολουθήστε τις οδηγίες στο [DS-Homebrew Wiki](https://wiki.ds-homebrew.com/twilightmenu/updating-dsi)
- **nds-bootstrap** - Αντιγράψτε τα `nds-bootstrap-hb-release.nds` και `nds-bootstrap-release.nds` στον φάκελο `_nds` της ρίζας της κάρτας SD σας
  - Εάν χρησιμοποιείτε το TWiLight Menu++, υπάρχει μεγάλη πιθανότητα η πιο πρόσφατη έκδοση του nds-bootstrap να συμπεριλαμβάνεται στο TWiLight Menu++
- **GodMode9i, dumpTool, Forwarder3-DS κ.λπ.** - Ακολουθήστε τις οδηγίες που χρησιμοποιήσατε για τη λήψη τους

Άλλα λογισμικά homebrew ενδέχεται να χρησιμοποιούν διαφορετικές μεθόδους ενημέρωσης.

## Κάνω για πρώτη φορά εγκατάσταση ή θέλω να την κάνω εκ νέου. Από πού ξεκινάω;

- Εάν δεν έχετε ήδη τροποποιήσει την κονσόλα σας ή θέλετε να ενημερώσετε το Unlaunch στο σύστημά σας, σας συνιστούμε να ξεκινήσετε από την αρχή του οδηγού και να ακολουθήσετε τις οδηγίες των σελίδων. Φροντίστε να διαβάσετε τα πάντα στην αρχική σελίδα
- Εάν διαθέτετε την πιο πρόσφατη έκδοση του Unlaunch, ακολουθήστε τον [οδηγό εγκατάστασης του TWiLight Menu++](https://wiki.ds-homebrew.com/twilightmenu/installing-dsi) για να εγκαταστήσετε το TWiLight Menu++ στο σύστημά σας

## Πώς μπορώ να καταργήσω τον γονικό έλεγχο;

- Η [γεννήτρια mkey](https://mkey.salthax.org) μπορεί να δημιουργήσει τον κωδικό που απαιτείται για την κατάργηση του γονικού ελέγχου

## Μπορώ να αλλάξω την περιοχή του Nintendo DSi μου;

Ναι, υπάρχουν διάφορες μέθοδοι ανάλογα με το τι θέλετε να αλλάξετε:

- Η ασφαλέστερη και απλούστερη μέθοδος είναι να εγκαταστήσετε απλώς το TWiLight Menu++, το οποίο μπορεί, μεταξύ άλλων, να χρησιμοποιήσει οποιαδήποτε επίσημη γλώσσα χωρίς να χρειαστούν τροποποιήσεις της NAND
- Εάν θέλετε να αλλάξετε την περιοχή του συστήματος και χρησιμοποιείτε το hiyaCFW, ανοίξτε το μενού ρυθμίσεων και αλλάξτε τη ρύθμιση περιοχής (δεν είναι δυνατό με τις NAND των περιοχών CHN και KOR)
  - Εάν χαλάσει η είσοδος αφής, επαναφέρετε τη ρύθμιση περιοχής στην αρχική. Μπορείτε να χρησιμοποιήσετε το [hiyalang](https://github.com/Yoti/cli_hiyalang/releases) του Yoti για ασιατικά συστήματα DSi. Για τα αμερικανικά συστήματα DSi, χρησιμοποιήστε [αυτήν την έκδοση του hiyalang](https://github.com/Simonsator/cli_hiyalang/releases/)
- Τέλος, αν θέλετε να αλλάξετε την περιοχή της πραγματικής NAND του συστήματος, μπορείτε να χρησιμοποιήσετε το [DSi Language Patcher](https://gbatemp.net/threads/release-dsi-language-patcher.582836/) του Mighty Max

## Τι συνέβη με το Lazy DSi Downloader; Πώς μπορώ να εγκαταστήσω το CFW χωρίς αυτό;

Το Lazy DSi Downloader ήταν ένα πρόγραμμα που σάς επέτρεπε ουσιαστικά να παραλείψετε τη μη αυτόματη διαδικασία εγκατάστασης, κάνοντας λήψη και τοποθέτηση των απαραίτητων αρχείων και φακέλων στην κάρτα SD σας. Ωστόσο, λόγω του τρόπου ανάπτυξης και διανομής του, πολλοί χρήστες αντιμετώπιζαν διάφορα ζητήματα και κατέληγαν στη χειροκίνητη μέθοδο εγκατάστασης, καθώς ήταν πιο γρήγορη ή/και εύκολη από τη διόρθωση του οποιουδήποτε ζητήματος.

Για να μην αντιμετωπίσουν ακόμα περισσότεροι χρήστες αυτά τα ζητήματα, δεν προτείνουμε πλέον τη χρήση του Lazy DSi Downloader. Αντ' αυτού, η [χειροκίνητη διαδικασία εγκατάστασης](get-started.html) αποτελεί την προτεινόμενη μέθοδο.

- Εάν οδηγηθήκατε σε αυτόν τον οδηγό μέσω ενός συνδέσμου από κάποιον τρίτο που προτείνει τη χρήση του Lazy DSi Downloader, οι οδηγίες που ακολουθήσατε είναι πιθανότατα παρωχημένες. Χρησιμοποιήστε αυτόν τον οδηγό, καθώς συντηρείται διαρκώς από τους προγραμματιστές αυτών των έργων.

## Τι είδους κάρτα SD πρέπει να χρησιμοποιήσω;

- Θα πρέπει να προμηθευτείτε μια κάρτα SD από μια αξιόπιστη μάρκα
- Μπορείτε να χρησιμοποιήσετε είτε μια κάρτα SD πλήρους μεγέθους είτε μια κάρτα microSD με προσαρμογέα
- Επιτρέπεται οποιαδήποτε χωρητικότητα μεταξύ 1 GB και 2 TB. Για γενική χρήση, τα 8 GB είναι αρκετά
  - Ορισμένα λογισμικά, όπως το hiyaCFW, ενδέχεται να παρουσιάσουν σταδιακά μεγαλύτερους χρόνους φόρτωσης με τις μεγαλύτερες χωρητικότητες καρτών SD
- Συνιστάται κατηγορία ταχύτητας 8 ή υψηλότερη

## Μπορώ να χρησιμοποιήσω την κάρτα SD του DSi μου σε άλλα συστήματα;

Σε γενικές γραμμές, ναι, με δύο εξαιρέσεις:

- Το hiyaCFW θα λειτουργεί μόνο στο σύστημα στο οποίο εγκαταστάθηκε
- Ακόμα κι αν χρησιμοποιείτε το nds-bootstrap ή μια flashcard, θα γίνει επαναφορά των κωδικών φίλων στα online παιχνίδια για NDS όταν προσπαθήσετε να συνδεθείτε στο διαδίκτυο από κάποια άλλη κονσόλα

## Πώς μπορώ να χρησιμοποιήσω μια νέα κάρτα SD μετά την εγκατάσταση του homebrew;

Διαμορφώστε τη νέα σας κάρτα SD σύμφωνα με τις οδηγίες της σελίδας [Διαμόρφωση κάρτας SD](sd-card-setup.html) και έπειτα, μεταφέρετε απλώς τα δεδομένα σας από την παλιά κάρτα SD στην καινούρια.

## Μπορώ να χρησιμοποιήσω το σύστημά μου κανονικά, χωρίς την κάρτα SD, μετά την εγκατάσταση του homebrew;

Ναι. Εάν δεν εγκαταστήσατε το Unlaunch, το σύστημά σας θα παραμείνει αμετάβλητο. Εάν _εγκαταστήσατε_ το Unlaunch, ίσως χρειαστεί να [ρυθμίσετε το Unlaunch](installing-unlaunch.html#section-iii-post-unlaunch-configuration) έτσι, ώστε να κάνει αυτόματη εκκίνηση του αρχικού μενού του DSi υπό συγκεκριμένες συνθήκες.

## Η [σελίδα του Unlaunch](https://problemkaputt.de/unlaunch.htm) αναφέρει ότι η έκδοση 2.0 δεν είναι γνωστή ως ασφαλής. Πρέπει να χρησιμοποιήσω προηγούμενη έκδοση;

Η σελίδα του Unlaunch δεν έχει ενημερωθεί από την κυκλοφορία της έκδοσης 2.0 το 2019. Η συντριπτική πλειοψηφία των χρηστών δεν αντιμετωπίζει προβλήματα με αυτήν την έκδοση, επομένως θεωρείται ασφαλής.

## Πώς μπορώ να εκτελέσω αποτυπωμένα DSiWare;

Ο προτεινόμενος τρόπος είναι να τα εκκινείτε μέσω του TWiLight Menu++, λόγω της απλής μεθόδου μεταφοράς και απόθεσης και της απουσίας αυθαίρετων ορίων. Εάν ορίσετε το nds-bootstrap ως τη μέθοδο εκκίνησης, θα έχετε επίσης τις δυνατότητες για cheat και στιγμιότυπα οθόνης, καθώς και οποιαδήποτε άλλα οφέλη που παρέχει το μενού εντός του παιχνιδιού.

Ωστόσο, για τους λίγους τίτλους που δεν είναι συμβατοί, μπορείτε να χρησιμοποιήσετε το [NTM](https://github.com/Epicpkmn11/NTM/releases) για να τους εγκαταστήσετε είτε στην εσωτερική μνήμη είτε στη [SDNAND του hiyaCFW](https://wiki.ds-homebrew.com/hiyacfw/installing). Πέρα από την έλλειψη των παραπάνω πλεονεκτημάτων, υπάρχει επίσης και το όριο των 39 τίτλων, οι οποίοι δεν μπορούν να υπερβαίνουν τα 128 MiB/1.024 μπλοκ σε μέγεθος. Για τη SysNAND, υπάρχει επίσης ένας πολύ μικρός κίνδυνος να καταστεί μη λειτουργικό το σύστημα κατά την εγγραφή στην εσωτερική NAND.
